A ME' MAMMA
Tu mi criscisti, mi mannasti a scola..
appoi mi mittisti l‘ali e mi dicisti:"Vola!"
E iu vulai ‘ntra paisi strani,
senza pinzari ca ti lassai ‘nte peni.
Partii,ti lassai sula,
comu 'na varca senza vila,
a testa frasturnata,l‘occhi chini,
e senza sangu tutti li to vini.
Ti lassai sula,partii luntanu
ma vidu ancòra ca mi stenni 'a manu
mi salutavi ma dicevi:Torna,
t‘aspettu cca, cuntu li me jorna!"
Ora c‘haiu furriatu menzu munnu,
e l‘haiu vistu quasi ‘nsinu ‘nfunnu,
ora m‘arriposu e pensu a tia,
ccu tantu amuri e tanta nostalgia.
E pensu quantu beni mi vulevi,
a quanti cosi belli mi dicevi;
attentu non sudari...s‘annunca t‘arrifriddi,
e duci duci mi mittevi 'i manu ‘nte capiddi!
M‘accarizzavi mi strincevi forti,
siparari ni po‘ sulu la morti!
La morti ‘npitiusa t‘arrubbau,
e luntanu,luntanu di mia ti purtau!
Si fici tardu, passànu li me anni,
tra gioi, duluri e peni ranni!
Stancu é 'u me cori, stanca é la testa,
ma prestu n‘ancuntramu e sarà festa!

Gianni Farruggio